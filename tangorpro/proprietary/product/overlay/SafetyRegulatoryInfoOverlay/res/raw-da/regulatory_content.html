<html>
<h1>Brugervejledning vedrørende sikkerhed, garanti og lovgivning for Google Pixel Tablet og Opladerstation med højttaler</h1>

<p><a href="#product_info">Her finder du produktoplysninger</a></p>

<p><a href="#safety_warnings">Sikkerhedsadvarsler</a></p>

<p><a href="#usage">Korrekt håndtering og anvendelse</a></p>

<p><a href="#service">Service og support</a></p>

<p><a href="#regulatory">Lovmæssige oplysninger</a></p>

<ul>
  <li><a href="#us">USA</a></li>
  <li><a href="#ca">Canada</a></li>
  <li><a href="#uk">Storbritannien</a></li>
  <li><a href="#eu">EU</a></li>
  <li><a href="#au">Australien</a></li>
  <li><a href="#ja">Japan</a></li>
</ul>

<p><a href="#limited_warranty">Begrænset garanti</a></p>

<h2><a name="product_info"></a>Her finder du produktoplysninger</h2>

<p>Denne brugervejledning indeholder de grundlæggende retningslinjer for sikkerhed fra den folder om sikkerhed og garanti, der følger med din Google Pixel Tablet og Opladerstation med højttaler. Den indeholder også yderligere oplysninger om sikkerhed, lovgivning og garanti i forbindelse med din tablet og opladerstation.</p>

<p>Sikkerheds- og lovmæssige oplysninger: <a href="https://g.co/pixeltablet/reg"  target="_blank">g.co/pixeltablet/reg</a> eller <strong>Indstillinger</strong> <img alt="" src="image1.png"> <strong>Om din tablet</strong> <img alt="" src="image1.png"> <strong>Brugervejledning i sikkerhed og regler</strong></p>

<p>Oplysninger om garanti i det land, hvor du har foretaget købet. Her finder du også en vejledning i, hvordan du anmelder en skade: <a href="https://g.co/devicewarranty"  target="_blank"><u>g.co/devicewarranty</u></a>.</p>

<p>Elektroniske mærkninger og SAR-værdier (Specific Absorption Rate) for din enhed: <strong>Indstillinger</strong> <img alt="" src="image1.png"> <strong>Om din tablet</strong> <img alt="" src="image1.png"> <strong>Certificeringer</strong></p>

<p>Oplysninger om Eco-design (energieffektivitet): <a href="https://g.co/ecodesign"  target="_blank">g.co/ecodesign</a></p>

<p>Hjælp til produktet: <a href="https://g.co/pixeltablet/care"  target="_blank">g.co/pixeltablet/care</a></p>

<h2><a name="safety_warnings"></a>Sikkerhedsadvarsler</h2>

<table>
  <tbody>
    <tr>
      <td class="align-center" align="center" style="width: 45px; vertical-align: middle;"><img alt="" src="image2.png"></td>
      <td><strong>ADVARSEL! OPLYSNINGER OM SUNDHED OG SIKKERHED: LÆS FØR BRUG FOR AT MINDSKE RISIKOEN FOR PERSONSKADE, UBEHAG, TINGSKADE, HERUNDER SKADER PÅ DIN GOOGLE PIXEL TABLET, DENS TILBEHØR ELLER ANDRE FORBUNDNE ENHEDER OG ANDRE POTENTIELLE FARER</strong></td>
    </tr>
  </tbody>
</table>

<h3>Håndtering</h3>

<p>Vær forsigtig, når du håndterer din tablet, din opladerstation og dit tilbehør. Du kan beskadige enheden eller eventuelle medfølgende batterier eller tilbehør, hvis du taber, bøjer, brænder, maser eller perforerer enheden, eller hvis du skiller den ad. Vær forsigtig, når du tager din tablet ud af opladerstationen. Brug ikke en tablet, en opladerstation eller tilbehør med et beskadiget kabinet, en revnet skærm eller anden form for fysisk skade. Brug af en beskadiget tablet, opladerstation og tilbehør kan forårsage overophedning eller personskade. Udsæt ikke dine enheder for væsker, da dette kan forårsage kortslutning og overophedning. Hvis nogen af dine enheder bliver våde, må du ikke forsøge at tørre dem ved hjælp af en ekstern varmekilde.</p>

<p>Din tablet, din opladerstation og dit tilbehør er beregnet til indendørs brug i tørre omgivelser. Dine enheder fungerer bedst i omgivende temperaturer mellem 0 °C og 35 °C og bør opbevares i omgivende temperaturer mellem -20 °C og 45 °C. Udsæt ikke dine enheder for temperaturer over 45 °C, f.eks. på et instrumentbræt i en bil eller i nærheden af en varmerist, da dette kan beskadige enhederne, overophede batteriet eller medføre brandfare. Hold dine enheder væk fra varmekilder og direkte sollys. Hvis en enhed bliver for varm, skal du koble den fra strømkilden (hvis den er tilsluttet), flytte den til et køligere sted og undgå at bruge den, indtil den er afkølet. Dine produkter er designet til at fungere bedst ved en højde på op til 5.000 m.</p>

<p>Brug af din tablet i visse tilstande, f.eks. til spil, videooptagelse, brug af lommelygteindstillingen eller VR- eller AR-funktioner, kan medføre, at din telefon genererer mere varme, end den ville under almindelige driftsforhold. &nbsp;Dette kan få din tablet til at gå i strømbesparende tilstand eller midlertidigt lukke ned. Vær særligt forsigtig, når du bruger enheden i disse tilstande. &nbsp;Du kan få flere oplysninger om de risici, der er forbundet med langvarig varmeeksponering i afsnittet Langvarig varmeeksponering nedenfor.</p>

<h3>Reparation og service</h3>

<p>Forsøg ikke selv at reparere din tablet, din opladerstation og dit tilbehør. Hvis enheden skilles ad, kan det forårsage personskade eller skade på enheden. Kontakt kundeservice, hvis produktet ikke fungerer korrekt eller er blevet beskadiget. Få flere oplysninger på <a href="https://g.co/pixeltablet/care"  target="_blank">g.co/pixeltablet/care</a>.</p>

<h3>Opladning</h3>

<p>Sørg for, at der er god ventilation omkring opladerstationen, strømadapteren og din tablet, når enhederne er i brug eller oplades. Brug af beskadigede kabler eller strømadaptere eller opladning i fugtige omgivelser kan forårsage brand, elektrisk stød, skade eller beskadigelse af enhederne eller anden ejendom. Sørg for, at opladningsstifterne er fri for fugt og snavs, inden du sætter dem i opladerstationen. Oplad ikke din tablet, hvis den er våd. Undgå at oplade enheden i direkte sollys.</p>

<p>Når du oplader enheden, skal du sørge for, at strømadapteren er sluttet til en stikkontakt i væggen i nærheden af enheden, og at den er let at komme til. Undgå at tvinge strømadapteren og andre stik i en stikkontakt, hvis der ikke er plads til begge. Når du tager strømadapteren ud af stikket, skal du trække i adapteren, aldrig i opladerkablet. Undgå at vride eller klemme kablet, og tving ikke stikket ind i en port. Følg vejledningen, hvis du under opladning modtager en meddelelse, der beder dig om at frakoble strømadapteren eller fjerne den fra opladerstationen. Inden du forsøger at oplade enheden igen, skal du tjekke, at både stikket på strømadapteren og opladningsporten på enheden er tørre, og at der ikke er noget, der blokerer dem.</p>

<p>Undlad at placere metalliske eller magnetiske fremmedlegemer på opladerstationens stifter og din tablet, når din tablet er sat i opladerstationen, da det kan medføre ophedning af objektet eller enheden.</p>

<p>Der følger en AC-adapter, som har de relevante certificeringer, med Opladerstation med højttaler.</p>

<p>Oplad din tablet med en USB-C PD-kompatibel oplader eller kompatibelt opladningstilbehør, som kan købes i Google Store eller hos Google-autoriserede forhandlere (kig efter Google-mærket "made for"). AC-adapteren skal være certificeret med et output for begrænsede strømkilder i overensstemmelse med IEC 60950-1 og/eller være klassificeret som PS2 i overensstemmelse med IEC 62368-1 med en udgangseffekt på 5 V DC og højst 3 A eller 9 V DC og højst 2 A eller begge dele. Brug af ikke-kompatibelt opladningstilbehør kan forårsage brand, elektrisk stød, personskade eller beskadigelse af enheden eller tilbehøret.</p>

<h3>Langvarig varmeeksponering</h3>

<p>Din tablet, opladerstationen og den medfølgende strømadapter genererer varme ved normal brug og overholder de gældende standarder og grænser for overfladetemperaturer. &nbsp;Undgå langvarig hudkontakt, når enheden er i brug eller under opladning, da det kan forårsage ubehag eller forbrændinger, hvis huden udsættes for varme overflader i længere tid. Sov ikke oven på eller ved siden af din enhed eller dens strømadapter, og undlad at dække dem med et tæppe eller en pude. Vær opmærksom på dette, hvis du har en fysisk lidelse, der påvirker din evne til at registrere varme på din hud.</p>

<h3>Beskyttelse af børn</h3>

<p>Denne enhed er ikke legetøj. Dine enheder kan indeholde (eller leveres med) små dele, plastik-, kabel-, glas- eller metalelementer og dele med skarpe kanter, der kan forårsage skade eller udgøre en kvælningsfare. Børn kan blive kvalt i ledninger og kabler. Hold enheden og dens tilbehør, herunder ledninger og kabler, uden for børns rækkevidde (mere end 0,9 meter), og undgå at lade børn lege med din tablet eller dens tilbehør. Børn kan komme til at skade sig selv eller andre eller ødelægge enhederne ved et uheld. Søg straks læge, hvis små dele sluges, eller nogen kommer til skade.</p>

<h3>Høreskader</h3>

<table>
  <tbody>
    <tr>
      <td style="width:75px;"><img alt="" src="image3.png"></td>
      <td>Udsættelse for høje lyde (gælder også musik) i længere tid kan medføre nedsat hørelse. Du kan forebygge eventuelle høreskader ved at undgå at lytte ved høj lydstyrke i længere tid ad gangen. Vedvarende eksponering for høj lydstyrke og baggrundsstøj kan få høje lyde til at virke lavere, end de rent faktisk er. Tjek lydstyrken, inden du bruger hovedtelefoner eller øretelefoner.</td>
    </tr>
  </tbody>
</table>

<h3>Batteri</h3>

<p>Denne tablet indeholder et genopladeligt batteri af typen lithium-ion, som er en følsom komponent, der kan forårsage skade, hvis det beskadiges. Forsøg ikke at fjerne batteriet. Kontakt Google eller en autoriseret Google-tjenesteudbyder for at udskifte batteriet. &nbsp;Find kontaktoplysninger på <a href="https://g.co/pixeltablet/contact"  target="_blank">g.co/pixeltablet/contact</a>. Det kan forårsage skade på enheden, hvis batteriet udskiftes af en person uden de rette kvalifikationer. Forkert udskiftning eller brug af et ikke-godkendt batteri kan medføre risiko for brand, eksplosion, lækage eller andre farer. Batteriet må ikke modificeres, renoveres eller punkteres. Forsøg ikke at indsætte genstande i batteriet, udsætte batteriet for eller nedsænke det i vand eller andre væsker, og udsæt ikke batteriet for ild, overdreven varme og/eller andre farer.</p>

<h3>Bortskaffelse, transport og genanvendelse</h3>

<p>Du skal bortskaffe og transportere din enhed, batterierne og tilbehøret i henhold til lokale miljø- og transportbestemmelser. Du må ikke transportere dem på upassende vis eller bortskaffe dem sammen med husholdningsaffald. Forkert bortskaffelse eller transport kan føre til brand, eksplosion eller andre farer. Undlad at åbne, mase eller brænde enheden eller udsætte den for temperaturer over 45 °C. Du kan få flere oplysninger om genbrug af enheder, batterier og tilbehør på <a href="https://g.co/HWRecyclingProgram"  target="_blank">g.co/HWRecyclingProgram</a>.</p>

<h3>Miljømæssige begrænsninger</h3>

<p>Du kan forebygge skader på din tablets og opladerstations dele eller i deres interne kredsløb ved ikke at bruge enheden eller tilbehøret i støvede, røgfyldte, fugtige eller beskidte omgivelser eller i nærheden af magnetiske felter. &nbsp;Den må ikke opbevares i nærheden af varmekilder eller i direkte sollys. Efterlad ikke dine enheder inde i et køretøj eller på steder med temperaturer over 45 °C, f.eks. på et instrumentbræt, i en vindueskarm, i nærheden af en varmeventilator eller bag glas, der udsættes for direkte sollys eller stærkt ultraviolet lys, i længere tid ad gangen. Dette kan skade enhederne, overophede batteriet eller udgøre en risiko for brand eller eksplosion.</p>

<h3>Radiofrekvent stråling</h3>

<p>Denne enhed er blevet evalueret og overholder gældende lovmæssige krav om eksponering for radiobølger og er udviklet og fremstillet til ikke at overskride de gældende emissionsgrænser for eksponering for RF-energi.</p>

<p>I de lande, hvor SAR-grænsen (Specific Absorption Rate) er 1,6 W/kg i gennemsnit for ét gram væv, er de højeste SAR-værdier for denne enhedstype 1,14 W/kg, når den holdes helt tæt op mod kroppen. I de lande, hvor SAR-grænsen (Specific Absorption Rate) er 2,0 W/kg i gennemsnit for 10 gram væv, og 4,0 W/kg i gennemsnit for ét gram væv ved brug mod en legemsdel, er de højeste SAR-værdier for denne enhedstype 0,56 W/kg, når enheden holdes helt tæt op mod kroppen, og 1,93 W/kg, når den holdes helt tæt op mod legemsdelen.</p>

<p>Du kan finde de SAR-værdier, der gælder i de enkelte jurisdiktioner, på din tablet: <strong>Indstillinger</strong> <img alt="" src="image1.png"> <strong>Om din tablet</strong> <img alt="" src="image1.png"> <strong>Certificeringer</strong>.</p>

<p>Du kan reducere eksponeringen for RF-energi ved at bruge en håndfri løsning, f.eks. det indbyggede medhør, de medfølgende høretelefoner eller andet lignende tilbehør. Tilbehør som f.eks. cover og hylster må ikke bestå af metalkomponenter. Hold enheden væk fra kroppen for at overholde afstandskravene.</p>

<p>Du kan finde yderligere oplysninger om SAR på de følgende sider:</p>

<p><a href="https://fcc.gov"  target="_blank">fcc.gov</a><br />
  <a href="https://icnirp.org"  target="_blank">icnirp.org</a><br />
  <a href="https://ec.europa.eu"  target="_blank">ec.europa.eu</a><br />
  <a href="https://dot.gov.in"  target="_blank">dot.gov.in</a></p>

<p>Denne enhed er blevet evalueret og overholder gældende lovmæssige krav om eksponering for radiobølger og er udviklet og fremstillet til ikke at overskride de gældende emissionsgrænser for eksponering for RF-energi.</p>

<h3>Radiofrekvensinterferens</h3>

<p>Overhold regler, der forbyder brug af trådløs teknologi (f.eks. mobilnetværk eller Wi-Fi). Din enhed er designet, så den overholder reglerne for radiofrekvensemissioner, men brug af trådløse enheder kan påvirke andet elektronisk udstyr negativt. Når du er på et fly, eller umiddelbart før du stiger ombord på et fly, må du f.eks. kun bruge din trådløse enhed i overensstemmelse med flyselskabets anvisninger. Brug af en trådløs enhed på et fly kan forstyrre trådløse netværk, udgøre fare for kontrollen af flyet eller være ulovligt. Du kan muligvis bruge din enhed i flytilstand.</p>

<h3>Ultrabredbånd (UWB, Ultra-Wideband)</h3>

<p>Hvis brugen af ultrabredbånd er forbudt i dit område, f.eks. på et fly, kan ultrabredbånd deaktiveres ved at aktivere flytilstand. Du kan aktivere flytilstand ved at åbne kvikmenuen og trykke på <strong>Flytilstand</strong>. Du kan deaktivere flytilstand ved at gå til <strong>Indstillinger</strong> <img alt="" src="image1.png"> <strong>Netværk og internet</strong> <img alt="" src="image1.png"> <strong>Flytilstand</strong>.</p>

<h3>Interferens med medicinsk udstyr</h3>

<p>Din enhed bruger radioer og andre komponenter, der udsender elektromagnetiske felter, og indeholder også magneter. Disse elektromagnetiske felter og magneter kan forstyrre medicinsk udstyr som f.eks. pacemakere og andet indopereret medicinsk udstyr. Hold altid din tablet og dens tilbehør og opladere på sikker afstand af medicinsk udstyr. Hvis du har spørgsmål om brug af din Google-enhed med eller i nærheden af dit medicinske udstyr, skal du kontakte din læge, inden du begynder at bruge din tablet og dit tilbehør. Hvis du har mistanke om, at din tablet og dit tilbehør forstyrrer dit medicinske udstyr, skal du slukke din Google-enhed og kontakte din læge for at få specifikke oplysninger om dit medicinske udstyr.</p>

<h3>Sygehuse</h3>

<p>Sluk for din trådløse enhed, når du bliver bedt om det på hospitaler eller sundhedsklinikker. Disse anmodninger er til for at forhindre mulig interferens med følsomt medicinsk udstyr.</p>

<h3>Hudirritation</h3>

<p>Nogle mennesker kan opleve reaktioner på materialer såsom nikkel, som findes i ting, der er i langvarig kontakt med huden. Stop med at bruge enheden, og kontakt en læge, hvis du oplever hudirritation på steder, som ofte er i kontakt med enheden.</p>

<h3>Helbredsmæssige forholdsregler</h3>

<p>En lille procentdel af brugerne kan opleve hovedpine, krampeanfald, hukommelsessvigt, overanstrengte øjne, trætte eller tørre øjne, der udløses af visuelle stimuli såsom blinkende lys, stærke mønstre eller brug af elektroniske skærme. Disse symptomer kan opleves af personer, der aldrig tidligere har oplevet sådanne problemer. Hvis du tidligere har oplevet krampeanfald, hukommelsessvigt, epilepsi eller anden sygdomstilstand, eller hvis du oplever ubehag, du tror kan skyldes brug af din tablet, skal du konsultere en læge, før du bruger din enhed. Stop straks brugen af din tablet, og kontakt en læge, hvis du oplever symptomer, som du mener kan være forårsaget af din tablet (f.eks. hovedpine, hukommelsessvigt eller krampeanfald).</p>

<h3>Sygdomme i bevægeapparatet</h3>

<p>Gentagne aktiviteter som f.eks. at skrive, trykke eller stryge på din tablets skærm kan føre til ubehag i fingre, hænder, håndled, arme, skuldre eller andre dele af kroppen. Hvis du oplever ubehag i forbindelse med sådanne aktiviteter, skal du stoppe brugen af din tablet og kontakte din læge.</p>

<h2><a id="usage" name="usage"></a>Korrekt håndtering og anvendelse</h2>

<p>Følg disse retningslinjer, når du bruger, opbevarer eller rengør din tablet, din opladerstation eller dit tilbehør:</p>

<h3>Driftstemperatur</h3>

<p>Undlad at bruge eller oplade din tablet, din opladerstation og dit tilbehør i omgivende temperaturer under 0 °C eller over 35 °C. Hvis enhedens indre temperatur overstiger de normale driftstemperaturer, kan følgende ske, mens enheden forsøger at regulere temperaturen: Nedsat ydeevne, dårligere forbindelse, problemer med opladning og slukning af skærmen eller enheden. Du kan muligvis ikke bruge enheden, mens den regulerer temperaturen. Flyt enheden til et koldere (eller varmere) sted, og vent et par minutter, før du prøver at bruge den igen.</p>

<h3>Pleje og rengøring</h3>

<p>Træk stikket til din tablet, opladerstation og strømadapter ud inden rengøring, når det er tordenvejr, eller når den ikke benyttes i længere tid. Du må ikke rengøre din tablet, mens den oplades, da det kan forårsage personskade eller skade på enheden. Undgå brug af opløsningsmidler og slibemidler, der kan beskadige produktets overflade. Undlad at bruge kemiske rensemidler, kemisk pulver eller andre kemiske produkter (f.eks. benzol) til rengøring af din tablet eller dit tilbehør.</p>

<p>Enheder og telefoncovers i lyse farver kan blive plettede, hvis de udsættes for makeup, kemikalier og farvede materialer som f.eks. denim.</p>

<p>Vi anbefaler, at du rengør din tablet og opladerstation ved at tørre dem af med en blød, fnugfri klud. Brug en tør klud til streger, snavs eller støv og en let fugtig (ikke våd) klud til farveoverførsler, f.eks. fra sminke eller et par nye jeans. Hvis du vil fjerne pletter og snavs, skal du bruge skærmrenseservietter eller brillerens på skærmen og almindelig husholdningssæbe eller almindelige rengøringsservietter uden blegemiddel på bagsiden og siderne.</p>

<p>Du kan rengøre din tablets silikonecover ved at fjerne din tablet fra coveret. Brug en blød, let fugtig, fnugfri klud til at tørre ydersiden og indersiden af coveret. Undlad at bruge vinduesrens, rengøringsmidler, aerosolspray, opløsningsmidler, ammoniak, slibemidler eller rengøringsmidler, der indeholder hydrogenperoxid, til at rengøre coveret.</p>

<p>Hvis du vil desinficere din tablet, herunder din skærm, kan du bruge almindelige rengøringsservietter til husholdningsbrug eller renseservietter med 70 % isopropylalkohol. Brug ikke renseservietter med blegemiddel. Du kan få yderligere vejledning i pleje og rengøring på <a href="https://g.co/pixeltablet/care"  target="_blank">g.co/pixeltablet/care</a>.</p>

<h3>Ikke støv- eller vandafvisende</h3>

<p>Din tablet, opladerstation, enhedsoplader og andet tilbehør, der følger med din enhed, er ikke støv- eller vandafvisende. Garantien dækker ikke i tilfælde af vandskade. Udsæt ikke din tablet, opladerstation, oplader eller andet tilbehør for væsker eller støv, da dette kan forårsage kortslutning og/eller overophedning.</p>

<h2><a id="service" name="service"></a>Service og support</h2>

<p>Uautoriserede reparationer eller ændringer kan resultere i permanent beskadigelse af enheden og kan påvirke din garantidækning og lovgodkendelser. Din tablet og opladerstation bør kun repareres af Google eller en Google-autoriseret tjenesteudbyder. Kontakt kundeservice for at få autoriseret service. Hvis du sender din tablet og/eller opladerstationen til reparation, modtager du muligvis en erstatningsenhed i stedet for din oprindelige enhed. Produkter, der indleveres til reparation, kan blive udskiftet med renoverede produkter af samme type i stedet for at blive repareret. &nbsp;Renoverede dele kan blive brugt til at reparere produkter. Hvis produkterne indeholder brugergenererede data, kan en reparation eller udskiftning betyde, at disse data mistes. Du kan få hjælp og support online på <a href="https://g.co/pixeltablet/help"  target="_blank">g.co/pixeltablet/help</a>.</p>

<h2><a id="regulatory" name="regulatory"></a>Lovmæssige oplysninger</h2>

<p>Du kan finde oplysninger om lovgivning, certificering og overensstemmelsesmærker, der gælder specifikt for din Pixel Tablet, på din tablet under <strong>Indstillinger</strong> <img alt="" src="image1.png"> <strong>Om din tablet</strong> <img alt="" src="image1.png"> <strong>Certificeringer</strong> og på overfladen af din tablet og opladerstation.</p>

<h4>Overensstemmelseserklæring vedrørende elektromagnetisk kompatibilitet</h4>

<p><strong>Vigtigt!</strong> Denne enhed og dens strømadapter er testet for overensstemmelse med elektromagnetisk kompatibilitet (EMC, Electromagnetic Compatibility) under forhold, som omfattede brug af kompatible eksterne enheder og afskærmede kabler mellem systemkomponenterne. Det er vigtigt, at du bruger kompatible eksterne enheder og afskærmede kabler mellem systemkomponenterne for at reducere risikoen for at forårsage interferens i radioer, fjernsyn og andre elektroniske enheder.</p>

<h3><a id="us" name="us"></a>Oplysninger om lovgivning: USA</h3>

<h4>Overholdelse af FCC-regler</h4>

<p><strong>Bemærk!</strong> Dette udstyr er testet og er i overensstemmelse med grænserne for digitale klasse B-enheder i henhold til kapitel 15 i FCC-reglerne. Disse grænser er fastsat for at give rimelig beskyttelse mod skadelig interferens i installationer i beboelsesejendomme. Dette udstyr genererer, anvender og kan udstråle radiofrekvensenergi, og hvis det ikke installeres og bruges i overensstemmelse med instruktionerne, kan det medføre skadelig interferens i forhold til radiokommunikation. Der er dog ingen garanti for, at interferens ikke vil forekomme i en bestemt installation. Hvis dette udstyr forårsager skadelig interferens i radio- eller tv-modtagelse, hvilket kan konstateres ved at tænde og slukke for udstyret, opfordrer vi dig til at forsøge at udbedre forholdene ved at prøve en eller flere af følgende løsninger:</p>

<ul>
  <li>Drej eller flyt modtagerantennen.</li>
  <li>Øg afstanden mellem udstyret og modtageren.</li>
  <li>Slut udstyret til en stikkontakt på et andet kredsløb end det, modtageren er tilsluttet.</li>
  <li>Kontakt forhandleren eller en uddannet radio-/tv-tekniker for at få hjælp.</li>
</ul>

<p>Ændringer eller modifikationer, der ikke er udtrykkeligt godkendt af Google, kan ugyldiggøre din ret til at bruge udstyret.</p>

<p>Denne enhed overholder kapitel 15 i FCC-reglerne. Brugen af udstyret er underlagt følgende to betingelser:</p>

<ol>
  <li>Disse enheder må ikke forårsage skadelig interferens.</li>
  <li>Disse enheder skal acceptere enhver modtaget interferens, herunder interferens, der kan forårsage uønsket brug.</li>
</ol>

<p>UWB-enheder må ikke anvendes til at håndtere legetøj. Det er ikke tilladt at bruge disse enheder på et fly, et skib eller en satellit.</p>

<p>Pixel Tablet: GTU8P<br />
  Opladerstation med højttaler til Pixel Tablet: GMD6J</p>

<p>Produktnavn<br />
  Pixel Tablet og opladerstation med højttaler</p>

<p>Ansvarlig part i USA<br />
  Google LLC<br />
  1600 Amphitheatre Parkway<br />
  Mountain View, CA 94043<br />
  Kontakt: <a href="https://g.co/pixeltablet/contact"  target="_blank">g.co/pixeltablet/contact</a></p>

<h3><a id="ca" name="ca"></a>Lovmæssige oplysninger: Canada</h3>

<h4>Industry Canada, klasse B</h4>

<p>Denne enhed overholder ICES-003-grænserne for klasse B.</p>

<p>Cet appareil est conforme aux limites de la norme ICES-003 pour appareils de classe B.</p>

<p>Din enhed overholder licensfritagede RSS-standarder fra ISED. Brugen er underlagt følgende to betingelser:</p>

<ol>
  <li>Enheden må ikke forårsage skadelig interferens</li>
  <li>Enheden skal acceptere enhver form for interferens, herunder interferens, der kan forårsage uønsket brug af enheden.</li>
</ol>

<p>Le présent appareil est conforme aux CNR d'ISDE Canada applicables aux appareils radio exempts de licence. L'exploitation est autorisée aux deux conditions suivantes:</p>

<ol>
  <li>L'appareil ne doit pas produire de brouillage, et</li>
  <li>L'appareil doit accepter tout brouillage radioélectrique subi, même si le brouillage est susceptible d'en compromettre le fonctionnement.</li>
</ol>

<p>Enheden til brug på frekvensbåndet 5150-5250 MHz er kun beregnet til indendørs brug, da den ellers kan skabe skadelig interferens i mobilsatellitsystemer, der deler kanal.</p>

<p>Les dispositifs fonctionnant dans la bande de 5 150 à 5 250 MHz sont réservés uniquement pour une utilisation à l’intérieur afin de réduire les risques de brouillage préjudiciable aux systèmes de satellites mobiles utilisant les mêmes canaux.</p>

<h3><a id="uk" name="uk"></a>Lovmæssige oplysninger: Storbritannien</h3>

<h4>Overensstemmelseserklæring for Storbritannien</h4>

<table>
  <tbody>
    <tr>
      <td class="align-center" align="center" style="width: 75px; vertical-align: middle;"><img alt="" src="image4.png"></td>
      <td>Google LLC erklærer hermed, at radioudstyr af typen GTU8P og GMD6J er i overensstemmelse med Radio Equipment Regulation 2017. Hele overensstemmelseserklæringen kan ses på <a href="https://g.co/pixeltablet/conformity"  target="_blank">g.co/pixeltablet/conformity</a>.</td>
    </tr>
  </tbody>
</table>

<h4>Restriktioner og krav i Radio Equipment Regulations 2017</h4>

<p>Enheden er udelukkende til indendørs brug ved drift i frekvensområdet 5150 til 5350 MHz i Storbritannien.</p>

<p>UWB-enheden skal bruges indendørs, eller hvis den bruges udendørs, må den ikke være tilsluttet en fast installation, fast infrastruktur eller fast udendørs antenne.</p>

<h4>Oplysninger om frekvensbånd og trådløs udgangseffekt</h4>

<p>Data, der er angivet her, er den maksimale radiofrekvensstrøm, der overføres i frekvensbåndet eller frekvensbåndene, hvor radioudstyret bruges.</p>

<table class="nice-table">
  <tbody>
    <tr>
      <td><strong>Frekvens</strong></td>
      <td><strong>Strøm</strong></td>
    </tr>
    <tr>
      <td>Wi-Fi 2400-2483,5 MHz</td>
      <td>&lt; 20 dBm</td>
    </tr>
    <tr>
      <td>Wi-Fi 5150-5350 MHz</td>
      <td>&lt; 23 dBm</td>
    </tr>
    <tr>
      <td>Wi-Fi 5470-5725 MHz</td>
      <td>&lt; 23 dBm</td>
    </tr>
    <tr>
      <td>Wi-Fi 5725-5850 MHz</td>
      <td>&lt; 23 dBm</td>
    </tr>
    <tr>
      <td>Bluetooth: 2400-2483,5 MHz</td>
      <td>&lt; 20 dBm</td>
    </tr>
    <tr>
      <td>UWB (6489,6 MHz, 7987,2 MHz)</td>
      <td>&lt; -6 dBm/50 MHz</td>
    </tr>
  </tbody>
</table>

<h4>Oplysninger om SAR-værdi (Specific Absorption Rate)</h4>

<p>Pixel Tablet overholder specifikationerne for radiofrekvens, når enheden holdes helt tæt op mod kroppen, hvor grænsen er 2 W/kg i gennemsnit for 10 gram væv.</p>

<p>For Pixel Tablet er de højeste SAR-værdier (Specific Absorption Rate), der er rapporteret for denne enhedstype, som følger: Krop: 0,56 W/kg.</p>

<h4>Radiofrekvensinterferens</h4>

<p>Google er ikke ansvarlig for radio- eller tv-interferens, som skyldes uautoriseret ændring af enhederne eller tilbehøret, eller som skyldes udskiftning eller tilslutning af andre forbindelseskabler og andet udstyr end det, der er specificeret af Google. Det er brugerens ansvar at udbedre interferens, der skyldes en sådan uautoriseret ændring, udskiftning eller tilslutning. Google og godkendte Google-forhandlere eller -distributører er ikke ansvarlige for eventuelle skader eller overtrædelser af lovgivningen, som kan opstå, hvis brugeren ikke overholder disse retningslinjer.</p>

<h4>Overholdelse af RoHS</h4>

<p>Dette produkt er i overensstemmelse med Bekendtgørelse 2012 nr. 3032 The Restriction of the Use of Certain Hazardous Substances in Electrical and Electronic Equipment Regulations.</p>

<h4>UK REACH</h4>

<p>UK REACH (Registration, Evaluation, Authorization and Restriction of Chemicals, Bekendtgørelse 2020 nr. 1577) er de britiske bestemmelser om kemiske stoffer. Google overholder alle krav i forordningen, og vi er dedikeret til at give vores kunder oplysninger om forekomsten af særligt problematiske stoffer (SVHC-stoffer, Substances of Very High Concern) i henhold til REACH. Du kan kontakte Google på <a href="mailto:Env-Compliance@google.com" >Env-Compliance@google.com</a> for at få flere oplysninger.</p>

<h4>De britiske bestemmelser vedrørende affald fra elektrisk og elektronisk udstyr (Waste Electrical and Electronic Equipment Regulations), udtjente batterier og akkumulatorer (Waste Batteries and Accumulators Regulations) samt industriproduktion af batterier og akkumulatorer (Batteries and Accumulators (Placing on the Market) Regulations)</h4>

<table>
  <tbody>
    <tr>
      <td class="align-center" align="center" style="width: 50px; vertical-align: middle;"><img alt="" src="image5.png"></td>
      <td>WEEE-symbolet angiver, at dette produkt og dets batterier ikke må bortskaffes sammen med husholdningsaffald i henhold til lokale love og regler. Når dette produkts livscyklus er forbi, skal du aflevere det på en genbrugsplads, som er godkendt af de lokale myndigheder, så det kan bortskaffes eller genanvendes på sikker vis.</td>
    </tr>
  </tbody>
</table>

<p>Når produktet, dets batterier og elektroniske tilbehør bortskaffes korrekt og genanvendes, er det med til at spare på naturressourcer samt beskytte menneskers helbred og skåne miljøet.</p>

<p>Producent: Google LLC, 1600 Amphitheatre Parkway, Mountain View, CA 94043, USA</p>

<h3><a id="eu" name="eu"></a>Lovmæssige oplysninger: EU</h3>

<h4>EU-overensstemmelseserklæring</h4>

<table>
  <tbody>
    <tr>
      <td class="align-center" align="center" style="width: 70px; vertical-align: middle;"><img alt="" src="image6.png"></td>
      <td>Google LLC erklærer hermed, at radioudstyr af typen GTU8P og GMD6J er i overensstemmelse med direktiv 2014/53/EU (radioudstyrsdirektivet). Hele overensstemmelseserklæringen kan ses på <a href="https://g.co/pixeltablet/conformity"  target="_blank">g.co/pixeltablet/conformity</a>.</td>
    </tr>
  </tbody>
</table>

<h4>Restriktioner og krav i henhold til direktiv 2014/53/EU</h4>

<p>Enheden må kun bruges indendørs, når den benytter frekvensintervallet 5150 til 5350 MHz, i AT, BE, BG, CY, CZ, DE, DK, EE, EL, ES, FI, FR, HR, HU, IE, IT, LT, LU, LV, MT, NL, PL, PT, RO, SE, SI, SK, UK (NI), CH, IS, LI, NO, TR.</p>

<p>UWB-enheden skal bruges indendørs, eller hvis den bruges udendørs, må den ikke tilsluttes en fast installation, fast infrastruktur eller fast udendørs antenne i AT, BE, BG, CY, CZ, DE, DK, EE, EL, ES, FI, FR, HR, HU, IE, IT, LT, LU, LV, MT, NL, PL, PT, RO, SE, SI, SK, UK (NI), CH, IS, LI, NO, TR.</p>

<h4>Oplysninger om frekvensbånd og trådløs udgangseffekt</h4>

<p>Data, der er angivet her, er den maksimale radiofrekvensstrøm, der overføres i frekvensbåndet eller frekvensbåndene, hvor radioudstyret bruges.</p>

<table class="nice-table">
  <tbody>
    <tr>
      <td><strong>Frekvens</strong></td>
      <td><strong>Strøm</strong></td>
    </tr>
    <tr>
      <td>Wi-Fi 2400-2483,5 MHz</td>
      <td>&lt; 20 dBm</td>
    </tr>
    <tr>
      <td>Wi-Fi 5150-5350 MHz</td>
      <td>&lt; 23 dBm</td>
    </tr>
    <tr>
      <td>Wi-Fi 5470-5725 MHz</td>
      <td>&lt; 23 dBm</td>
    </tr>
    <tr>
      <td>Wi-Fi 5725-5850 MHz</td>
      <td>&lt; 23 dBm</td>
    </tr>
    <tr>
      <td>Bluetooth: 2400-2483,5 MHz</td>
      <td>&lt; 20 dBm</td>
    </tr>
    <tr>
      <td>UWB (6489,6 MHz, 7987,2 MHz)</td>
      <td>&lt; -6 dBm/50 MHz</td>
    </tr>
  </tbody>
</table>

<h4>Radiofrekvensinterferens</h4>

<p>Google er ikke ansvarlig for radio- eller tv-interferens, som skyldes uautoriseret ændring af enhederne eller tilbehøret, eller som skyldes udskiftning eller tilslutning af andre forbindelseskabler og andet udstyr end det, der er specificeret af Google. Det er brugerens ansvar at udbedre interferens, der skyldes en sådan uautoriseret ændring, udskiftning eller tilslutning. Google og godkendte Google-forhandlere eller -distributører er ikke ansvarlige for eventuelle skader eller overtrædelser af lovgivningen, som kan opstå, hvis brugeren ikke overholder disse retningslinjer.</p>

<h4>Oplysninger om SAR-værdi (Specific Absorption Rate)</h4>

<p>Pixel Tablet overholder specifikationerne for radiofrekvens, når enheden holdes helt tæt op mod kroppen, hvor grænsen er 2 W/kg i gennemsnit for 10 gram væv, samt når den holdes op mod en legemsdel, hvor grænsen er 4,0 W/kg i gennemsnit for 10 gram væv.</p>

<p>For Pixel Tablet er de højeste SAR-værdier (Specific Absorption Rate), der er rapporteret for denne enhedstype, som følger: Krop: 0,35 W/kg. Legemsdel: 1,93 W/kg.</p>

<h4>Direktiv om affald fra elektrisk og elektronisk udstyr (WEEE, Waste Electrical and Electronic Equipment) og batteridirektiv</h4>

<table>
  <tbody>
    <tr>
      <td class="align-center" align="center" style="width: 50px; vertical-align: middle;"><img alt="" src="image5.png"></td>
      <td>WEEE-symbolet ovenfor angiver, at dette produkt og dets batterier ikke må bortskaffes sammen med husholdningsaffald i henhold til lokale love og regler. Når dette produkts livscyklus er forbi, skal du aflevere det på en genbrugsplads, som er godkendt af de lokale myndigheder, så det kan bortskaffes eller genanvendes på sikker vis.</td>
    </tr>
  </tbody>
</table>

<p>Når produktet, dets batterier og elektroniske tilbehør bortskaffes korrekt og genanvendes, er det med til at spare på naturressourcer samt beskytte menneskers helbred og skåne miljøet.</p>

<h4>Overholdelse af RoHS</h4>

<p>Dette produkt overholder Europa-Parlamentets og Rådets direktiv 2011/65/EU af den 8. juni 2011 om begrænsning af anvendelsen af visse farlige stoffer i elektrisk og elektronisk udstyr (RoHS) samt dets ændringer.</p>

<h4>REACH</h4>

<p>REACH (Registration, Evaluation, Authorization and Restriction of Chemicals, EF-forordning nr. 1907/2006) er EU's regelsæt for kemiske stoffer. Google overholder alle krav i forordningen, og vi er dedikeret til at give vores kunder oplysninger om forekomsten af særligt problematiske stoffer (SVHC-stoffer, Substances of Very High Concern) i henhold til REACH. Du kan kontakte Google på <a href="mailto:Env-Compliance@google.com" >Env-Compliance@google.com</a> for at få flere oplysninger.</p>

<h3><a id="au" name="au"></a>Lovmæssige oplysninger: Australien</h3>

<p>Enheden er udelukkende til indendørs brug ved drift i frekvensintervallet 5150 til 5350 MHz, da de ellers kan risikere at forårsage skadelig interferens i mobilsatellitsystemer, der deler kanal.</p>

<p>Ultrabredbåndsendere må ikke anvendes inden for en nomineret afstand fra angivne australske radioastronomisteder. Du kan få flere oplysninger om nomineret afstand i Radiocommunications (Low Interference Potential Devices) Class Licence 2015 udgivet af Australian Communications and Media Authority.</p>

<h3><a id="ja" name="ja"></a>Lovmæssige oplysninger: Japan</h3>

<p>Enheden er udelukkende til indendørs brug, når den benytter 5 GHz (W52/W53) (medmindre der kommunikeres til en kraftig radio).</p>

<p>Dette er klasse B-udstyr. Selvom udstyret er udviklet til brug i boligområder, kan det forværre signalet, hvis det bruges nær en radiomodtager eller tv-modtager. Følg derfor brugervejledningen.</p>

<p><img alt="" src="image7.png"> VCCI-B</p>

<h2><a name="limited_warranty"></a>Begrænset garanti</h2>

<p>Den begrænsede garanti kan ses på <a href="https://g.co/devicewarranty"  target="_blank">g.co/devicewarranty</a>.</p>

<p>© 2023 Google LLC. Alle rettigheder forbeholdes.</p>

<p>Pixel, G-logoet, Google og relaterede mærker og logoer er varemærker tilhørende Google LLC.</p>
</html>
